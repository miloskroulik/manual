## Manuál pro města a obce: jak zvládat pomoc uprchlíkům

V oblasti uprchlictví byla Česká republika doposud tranzitní zemí pro ty, kteří mířili dále na západ. Nejen z důvodu silné ukrajinské komunity na svém území se však vlivem aktuálních událostí změní z tranzitní migrační země na cílovou.

Zkušenosti z Německa a dalších zemí ukazují na to, že role měst a obcí při zvládání uprchlické krize je zásadní. V tomto manuálu přinášíme co nejvíce zkušeností a konkrétních rad, jak si se situací poradit.

V první fázi bude nápor uprchlíků směrovat do velkých měst. Je ale na místě očekávat, že pomoc bude potřeba realizovat i v menších městech - zejména proto, že velká města brzy nebudou se svými kapacitami stačit. Na pomoc bychom se tak měli připravit všude.

Návod se věnuje primárně urgentní humanitární pomoci, po ní ale bude následovat i pomoc v podobě integrace. S obojím mají česká města jen malé zkušenosti a často nemají na tuto činnost potřebné kapacity. Návod se tak věnuje také rozšiřování kapacit v podobě zapojování dobrovolníků, neziskových organizací a dalších částí občanské společnosti, stejně jako na způsoby sdílení zkušeností.

### Obsah manuálu
- Obecné principy pomoci uprchlíkům
- Komunikace a sdílení informací
- Finance
- Posilování kapacity
- Jak na zapojování dobrovolníků
- Úvodní nouzová pomoc
- Ubytování
- Materiální sbírky
- Jídlo a stravování
- Jazyky a tlumočení
- Psychická pohoda a práce s komunitou
- Komunikace k vlastním občanům
- Školy a školky
- Doprava
- Bezpečnost
- Zdravotní péče
- Sociální dávky a práce
- Jazykové kurzy a výuka jazyků

## Obecné principy pomoci uprchlíkům

- Základní priority humanitární pomoci jsou vždy ochrana života a zdraví, zmírnění utrpení a zachování lidské důstojnosti. Všechny ostatní kroky jsou až za těmito prioritami. 

 - Počítejte s tím, že situace se bude často měnit, budete muset improvizovat a ne vždy budete mít podporu z jiných úrovní - kraje či státu. Snažte se plánovat a řešit jednotlivé činnosti tak, aby byly nastaveny systémově, práci bylo možné delegovat a zapojovat do ní další lidi.

- Klíčový princip, jak úspěšně pomáhat: Nedělejte to, o čem si myslíte, že je správně, ale zjišťujte potřeby (lidí, kterým pomáháte či neziskových a humanitárních organizací). Uprchlíci jsou dospělí lidé, kteří víc než soucit potřebují cítit, že jsou aktivními strůjci svého osudu. Potřebují se zorientovat vašem městě, ale čím víc je budete postupně zapojovat, tím více lidem lidem pomůžete.

- Snažte se všechny osoby zapojené do humanitární pomoci seznámit se základy toho, co se po nich chce, i co je specifické na humanitární pomoci. Přicházející uprchlíci mohou za sebou mít rozličné zkušenosti a ne vždy musí nabízenou pomoc přijímat tak, jak očekáváme. Když se dají do pohybu tisíce lidí, vždy se najde pár potížistů. Vyzývejte všechny pracovníky a dobrovolníky k trpělivosti a klidu, a nabídněte například tento leták: “Jak mluvit s lidmi zasaženými válkou”. 
